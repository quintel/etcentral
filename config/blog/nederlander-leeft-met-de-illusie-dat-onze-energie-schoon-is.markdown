In mijn [vorige
column](http://www.energiepodium.nl/nieuws/item/onze-energie-komt-van-franse-kerncentrales-en-russisch-gas")
schreef ik over hoeveel Nederlandse burgers, scholieren en studenten weten over
energie. En hoe dit beeld vertekend is door de media. In een onderzoek door
[Blauw Research](http://www.blauw.com/") in opdracht van
[GasTerra](http://www.gasterra.nl/Pages/default.aspx") en [Quintel
Intelligence](http://www.quintel.nl/") onder ruim 1000 burgers en 1000
scholieren/studenten is op meerdere manier berekend hoe groot die vertekening
is. U kunt het persbericht en het volledige onderzoek
[hier](http://www.energiepodium.nl/nieuws/item/burger-schat-nederlands-verbruik-te-groen-in")
lezen.

Een voorbeeld. Er werd in het onderzoek de volgende vraag gesteld: &quot;Wat is
de bijdrage van een energiebron aan het totale energieverbruik in
Nederland?&quot; De uitkomst is dat de gemiddelde Nederlander denkt dat de
bijdrage van kern-, zon- en windenergie tientallen malen groter is dan die in
werkelijkheid is.

Daarentegen denkt de gemiddelde Nederlander dat we veel minder olie en gas
gebruiken dan we in werkelijkheid doen. De onderstaande grafiek laat de
uitkomsten van het onderzoek zien (de getallen zijn afgerond).

![](/assets/posts/bijdrage_energiebron_totaal_verbruik_copy.jpg)

Bron: Bewustwording energietransitie, Onderzoek naar kennis en imago omtrent
energietransitie. Oktober 2011. Door Blauw Research i.o.v. Quintel en GasTerra.
Het volledige onderzoek kunt u [hier](http://sharesend.com/t52xo") lezen.

Vragen we naar de interesse in het onderwerp energie en energiebronnen, dan
blijkt 24% van de scholieren, 36% van de burgers en 47% van de studenten
interesse te hebben in het onderwerp. Sterker nog, uit het onderzoek blijkt dat
we denken best wel veel van dit onderwerp te
weten.

![](/assets/posts/interesse_energie_en_energiebronnen.jpg)

Bron: Bewustwording energietransitie, Onderzoek naar kennis en imago omtrent
energietransitie. Oktober 2011. Door Blauw Research i.o.v. Quintel en GasTerra

We overschatten onszelf. Het besef dat we nog voor 92% op fossiele brandstoffen
leven bestaat nauwelijks. De illusie daarentegen dat we met wind-, zon-
en kernenergie - met meer dan 30% veronderstelde bijdrage - ruim op weg zijn
naar een energietransitie wel.

Wellicht is het interessant voor u om het meest recente rapport van de
Stichting Natuur en Milieu te lezen [Ranking the
Stars](http://www2.natuurenmilieu.nl/media/278298/20111012-natuur_milieu-rapport-rankingthestars.pdf").
Daarin komt een onthutsend beeld van Nederland aan de orde, op basis van
internationaal onderzoek, als een van de allervuilste en minst duurzame landen
van Europa. Veel voormalige Oostblok en Zuidelijke landen, landen die wij
traditioneel graag de les lezen, doen het veel beter.

Maar eigenlijk is het misschien ook wel logisch. Als je leeft met de illusie
dat je goed bezig bent dan is de noodzaak om echt iets te doen er ook niet. En
als je denkt dat we dit land voor ruim 30% op kern-, zon en windenergie draaien
en de werkelijkheid is dichter bij 1%, dan negeer je zo'n rapport van Natuur en
Milieu toch gewoon? Het kan toch niet waar zijn dat je er als Nederlander een
factor 30 naast zit?

Misschien toch nog eens oefenen met
[http://www.energietransitiemodel.nl/](http://www.energietransitiemodel.nl/)
voordat we bij de volgende enqu&ecirc;te naar het kennisniveau van de
Nederlander op het gebied van energie weer zo door de mand vallen?

