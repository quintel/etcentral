### Hardecijfers

De afgelopen twee jaar heb ik samen met mijn gezin een energiezelfvoorzienende
woning gebouwd. Althans, dat is de theorie. Ons nieuwe huis wordt pas volgende
maand definitief opgeleverd.

Vooruitlopend op wetgeving van de EU om in 2020 alleen nog maar energieneutrale
nieuwbouw te plegen, leek het me een uitdaging om een woning te cre&euml;ren
die nooit meer energie van buiten nodig heeft. Gebruikmakend van
www.energietransitiemodel.nl heb ik alle technieken die een bijdrage beloven te
leveren in mijn huis laten bouwen. De verwachting is dan ook dat mijn huis te
allen tijde meer energie produceert dan haar bewoners vragen.

Maar vorige maand, tijdens de gedeeltelijke ingebruikname van het huis, bleek
hoe weerbarstig de praktijk is. Een werknemer van de klimaatinstallateur belde
me. Hij had niet genoeg ruimte voor het buffervat voor het warme water en vroeg
of die iets verder van de aansluiting op het waternet in de woning mocht worden
geplaatst. Verder vond hij het mooi als alle grote koperen waterbuizen in de
kelder netjes naast elkaar zouden lopen. Resultaat: een twaalf meter lange
dikke leiding in de kelder van het warm water buffervat naar de aansluiting op
het waternet van het huis. Gevolg: het duurde in het begin vier minuten om warm
water in de keuken te krijgen. Bovendien had ik onbedoeld een
onge&iuml;soleerde, 60 graden hete buis in de kelder.

En dit is nog voordat mijn thermische zonnepanelen op het dak in werking worden
gezet. Dat gebeurt pas deze week. Mijn klimaatinstallateur vertelt me dat er
dan op zonnige dagen vloeistof tot wel 140 graden Celsius in de kelder kan
arriveren van de 12.5 vierkante meter thermische zonnepanelen op het dak. Mijn
buffervat van 1000 liter wordt dan wellicht meer dan 90 graden warm.

Ik heb de aannemer gevraagd mijn keldermuren super te isoleren. Dus als die
kelder eenmaal warm is, dan blijft die dat ook. Ik denk echt dat ik per ongeluk
een sauna heb gecre&euml;erd.

Ik begin dan ook steeds beter te begrijpen waarom niet iedereen al een
dergelijk huis wil. Het is namelijk &eacute;&eacute;n groot avontuur als je
veel verschillende relatief nieuwe technieken toepast in je huis. Je wordt
constant geconfronteerd met keuzes waarvoor je eenvoudigweg de kennis niet
hebt. Zo kreeg ik deze week de vraag waar ik het dompelpompje wilde hebben voor
de condensafvoer van de balansventilatie. Pardon?

Over een paar maanden kijken we of we het huis kunnen loskoppelen van het
elektriciteitsnet. Voorlopig laat ik de netaansluiting nog maar netjes zitten.
Ik houd u op de hoogte.
