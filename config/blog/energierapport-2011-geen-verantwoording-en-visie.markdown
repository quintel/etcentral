####Hardecijfers

Is het energierapport 2011, dat minister Verhagen onlangs
heeft uitgegeven, een rapportage over de afgelopen periode? Nee, dat is het
niet. Er staat zelfs geen enkele verwijzing in naar het vorige Energierapport.

Is het dan een rapport dat een visie op de toekomst geeft? Nee, dat al helemaal
niet. Want een vorm van samenhangende strategie, scenario's of toekomstbeelden
ontbreekt geheel.

Is het dan een rapport dat de energieproblematiek beschrijft? Nee, dat ook
niet. De problemen rond energieschaarste, verandering van het milieu en
vervuiling worden niet uitgediept.

Wat het wel lijkt te zijn, is een lijst met acties. Het zou dus eigenlijk het
Nationaal Actieplan Energie 2011 moeten heten. Nu hebben we als Nederland in
juni 2010 bij de EU het Nationaal Actieplan Hernieuwbare Energie ingediend.
Daar stond een ambitie in dat we in 2020 30% minder CO<sub>2</sub> zouden
uitstoten, 20% duurzame energie zouden gebruiken en 20% minder energie zouden
gebruiken.

In het energierapport 2011, van precies een jaar later, wordt slechts op
&eacute;&eacute;n plaats heel summier verwezen naar dit actieplan 2010. Wel
heeft de minister de doelen aangepast naar 20% CO<sub>2</sub>-reductie en 14%
duurzame energie. Vermindering van het energiegebruik is zelfs geschrapt als
doel. Sommige zaken zijn verbeterd. Zo is de SDE regeling een SDE-plus regeling
geworden. Interessant, maar wel begrijpelijk, is dat het budget van die
regeling is gedaald. Het had dus net zo goed de SDE-min regeling kunnen heten.

Interessant is ook dat je ieder jaar blijkbaar een plan kunt maken waarin je
geen verantwoording aflegt over de activiteiten en resultaten in het verleden,
geen visie op de toekomst etaleert en acties kan formuleren zonder te
specificeren wat je precies gaat doen, wanneer je het doet en wat het resultaat
zal zijn waarop je afgerekend mag worden.

Na het lezen van het rapport heb je dus geen idee in hoeverre die doelen van
-20% CO<sub>2</sub>-uitstoot en 14% duurzame energieproductie gehaald gaan
worden, en tegen welke kosten. Sterker nog: er wordt aangegeven dat we het niet
gaan halen. Het ministerie gaat daarom onderzoeken of we duurzame energie bij
de buren kunnen inkopen. Uit meerdere analyses die wij met het
Energietransitiemodel gedaan hebben, blijkt dat dit verstandig is. Het is zeer
twijfelachtig of we zelfs maar in de buurt komen van deze sterk verlaagde
doelstellingen met dit overheidsbeleid.

Het is pijnlijk om te zien dat de overheid zo anders werkt dan het
bedrijfsleven. Dit moet je in een groot bedrijf eens proberen: ieder jaar een
nieuw businessplan schrijven zonder referentie aan het vorige. En dat zonder
aan te geven wat je denkt dat de inspanningen en uitgaven gaan opleveren en
waarbij je op voorhand al aangeeft dat je je doelen niet gaat halen. Zoiets
breng je niet naar de RvB of RvC. Blijkbaar is onze Tweede Kamer minder
kritisch.
