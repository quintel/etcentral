Een paar recente en aansprekende innovaties uit de wereld van de
energieopwekking op een rijtje

De overheid heeft bedacht dat we niet alleen contracten moeten afsluiten in het
kader van de &quot;green deals&quot;, maar ook dat we beter gaan innoveren door
het afsluiten van nieuwe innovatiecontracten. Zo kunnen we in de top 5 van
kenniseconomie&euml;n in de wereld terecht komen. Maar dan zullen we wel met
elkaar aan de slag moeten, want anderen zijn al druk aan het innoveren. We
zetten als voorbeeld een paar aansprekende innovaties op het gebied van
energieopwekking op een rijtje.

Het is moeilijk in te schatten wat het potentieel is van deze innovaties, maar
op zijn minst zetten ze aan tot nadenken over welke opties we willen gaan
benutten in de toekomst.

####IJswarmte uit Duitsland

Je huis verwarmen en koelen met een grote bak ijs in de tuin. In plaats van een
warmtepomp met omgevingswarmte te gebruiken, gebruik je nu de energie die
vrijkomt bij de overgang van water naar ijs en vice versa. In de zomer koel je
door het ijs te laten smelten, in de winter maak je van water ijs. Door de
enorme energieafgifte bij de overgang van water naar ijs kun je met een beperkt
aantal m<sup>3</sup> water/ijs in je tuin, de hele winter je huis verwarmen.
Zie [http://www.solareis.de/](http://www.solareis.de/).

####Tuinstroom uit Nederland

Je huis van stroom voorzien door middel van de planten in je tuin. Bij de
Universiteit van Wageningen begint men steeds beter te begrijpen hoe je met
planten stroom kunt opwekken. Het basisprincipe is dat de plant energie uit de
zon gebruikt en uiteindelijk via de wortels koolhydraten aan de omgeving
afgeeft. Bacteri&euml;n zetten deze koolhydraten om en bij dit proces komen er
elektronen en protonen vrij die gevangen kunnen worden als elektriciteit. Zie
[http://www.plantpower.eu/](http://www.plantpower.eu/).

####Langzame Rivierenstroom uit de VS

Je dorp voorzien van stroom door middel van energieopwekking uit een langzaam
stromende rivier. Door het principe van een zwemmende vis te bestuderen is het
gelukt om de stroming in een langzaam stromende rivier te benutten om
elektriciteit op te wekken. Bovendien schijnt deze technologie geen gevaar voor
de vissen zelf in te houden.
[http://www.vortexhydroenergy.com/](http://www.vortexhydroenergy.com/). In ons
land gaat ingenieursbureau Tauw er mee aan de slag.

####Elektriciteit uit restwarmte uit Canada

Stel je hebt ergens warmte van 30 graden en je kunt die laten afkoelen naar 10
graden of minder. In dat geval kun je met de technologie van de heer Marnoch
elektriciteit opwekken. Zijn machine gebruikt het idee dat hete lucht uitzet en
koude lucht krimpt om de zuigers van een motor aan te drijven. Fantastisch
toch? Kunnen we al het koelwater van die Energiecentrales op de Maasvlakte en
de Eemshaven eindelijk nuttig gebruiken. Zie
[http://www.marnochthermalpower.com/](http://www.marnochthermalpower.com/).

####Ieder dorp zijn eigen mini-Borssele uit de VS

Een dorp verwarmen of van stroom voorzien met een mini-kerncentrale die wordt
ingegraven in de tuin van het stadhuis. En die dan 10 jaar lang zonder noodzaak
voor verwisselen van brandstofstaven energie levert, 24 uur per dag en 7 dagen
per week. Daarna graaf je hem weer op en plaats je een hele nieuwe nucleaire
batterij. Griezelig en wellicht onwenselijk, maar het schijnt wel te werken.
Zie
[http://www.hyperionpowergeneration.com/](http://www.hyperionpowergeneration.com/).

####Lekker warm thuis door middel van koude fusie uit Italie

De wereld van stroom of warmte voorzien vanuit het wetenschappelijk gezien
onbegrepen fenomeen van koude fusie. Een Italiaan claimt een kleine koude fusie
reactor te hebben uitgevonden, hoewel hij door velen niet wordt geloofd. Zijn
claim is dat je er 150 kW elektriciteit instopt en er 900 kW warmte uit komt.
Een COP van 6 (COP-waarde is de output van energie gedeeld door de input van
energie). Dat haalt mijn warmtepomp net niet, die komt op zijn best niet verder
dan 5. Zie [http://www.ecat.com/](http://www.ecat.com/) voor meer informatie.

Of de techniek nu geloofwaardig is of niet: je kunt de 1 megawatt ECAT plant al
bestellen. De levertijd is 3 maanden. In de loop van 2012/2013 komt er een type
voor thuisgebruik van 10 kilowatt waarvoor je je nu op de wachtlijst kunt
plaatsen. Intrigerend niet?

Nog niet zo lang geleden werd beweerd dat dingen die zwaarder waren dan lucht
(lees: vliegtuigen) nooit zouden kunnen vliegen. Sommige van de bovenstaande
energieoplossingen zullen uiteindelijk toch niet zo geslaagd blijken, maar
sommige zullen wellicht ook commercieel doorbreken. En als ze doorbreken dan
zullen wij ze onmiddellijk opnemen in
[http://www.energietransitiemodel.nl/](http://www.energietransitiemodel.nl/).

