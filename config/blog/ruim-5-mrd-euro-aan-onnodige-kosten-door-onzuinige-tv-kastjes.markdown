John Kerkhoven: "Ondanks wetgeving leveren providers te onzuinige 
ontvangstkastjes voor TV en telecom".

Ik woon inmiddels al weer anderhalf jaar zeer tevreden in mijn zeer 
energiezuinige woning. Ooit hoopte ik dat het een woning met een 
energierekening van nul euro zou zijn, maar ondanks alle maatregelen moet er 
toch nog wat geld worden overgemaakt naar mijn energieleverancier Greenchoice. 
We hebben nog ongeveer 10% van het (externe) energiegebruik dat bewoners met 
een vergelijkbare woning en gezinssamenstelling hebben. Dat is in mijn 
beleving dus 10% te veel.

Eén van de redenen dat ik niet op een energierekening van nul zit, is KPN. Ik 
heb bij het nieuwe huis een glasvezelkabel gekregen en bij KPN een abonnement 
voor TV en Internet afgesloten. De TV en het Internet werken overigens 
vlekkeloos.

Als je bij KPN een abonnement afsluit voor TV en Internet, krijg je daarvoor 
drie kastjes in de meterkast en een doosje voor elke TV (in mijn geval twee). 
Ik neem aan dat ook andere telecomproviders vergelijkbare kastjes en doosjes 
leveren, dus dat het probleem niet alleen bij KPN ligt maar bij de hele 
telecomsector.

In het begin hebben we geprobeerd om die doosjes wel eens uit te zetten, maar 
dat bleek een lastig verhaal. De TV-doosjes doen er enige tijd over om op te 
starten. Als je naar iets op TV wilt kijken en je mist een deel van de 
uitzending, omdat die doosjes nog aan het opstarten zijn, dan is dat 
vervelend. Dat doe je dus een paar keer en dan wordt de discussie met je 
gezin, dat gewoon onmiddellijk TV will kijken, te vermoeiend om vol te houden.

Ook de kastjes in de meterkast zet je niet steeds uit, want dan heb je geen 
internet of telefoon op het moment dat je dat wilt hebben en kunnen mensen je 
ook niet meer bellen. Kortom, die kastjes staan altijd aan. Als onderdeel van 
het KPN-abonnement hebben we ook een dienst gekregen die Spotify Premium heet. 
Dat is fantastisch: je kunt alle muziek luisteren zonder met cd's of downloads 
te prutsen. Om deze dienst goed te benutten hebben we een paar Sonos boxen 
gekocht. Ook fantastisch, ware het niet dat ook deze apparaten langzaam 
opstarten en daarom ook altijd aan staan.

Door eens te meten wat de drie kastjes in de meterkast, twee doosjes naast de 
tv en twee muziekboxen gebruiken, kwam ik op een standby-verbruik van 45 Watt (
variërend van 2,4 Watt tot 9,7 Watt, gemiddeld 6,5 Watt per kastje), of een 
jaarverbruik van ongeveer 400 kWh en een kostenpost van ongeveer 85 euro op 
jaarbasis. Aangezien (bijna) iedereen in Nederland thuis TV en Internet wil, 
komt dit op een kostenpost van ongeveer 650 miljoen euro voor alle burgers. 
Omdat deze kastjes toch al snel een aantal jaar bij je thuis aan staan (laten 
we de technische levensuur op 10 jaar zetten) gaat het eigenlijk over een 
kostenpost van 6.5 miljard euro!

Als ik google op de regels vanuit de EU voor standby-verbruik, dan staat er 
dat vier jaar na het in werking treden van VERORDENING (EG) Nr. 1275/2008 VAN 
DE COMMISSIE uit 2008 een apparaat nog maar maximaal 1 Watt in standby mag 
verbruiken. Voor mijn 7 apparaten gezamenlijk dus maximaal 7 Watt en niet 45 
Watt! Voor zover ik heb kunnen achterhalen zijn deze regels in Nederland in 
2009 onderdeel van onze wetgeving geworden.

Met andere woorden: als we KPN en andere telecomproviders in 2013 houden aan 
deze regel, dan zouden we nog maar 100 miljoen euro per jaar aan elektriciteit 
hoeven te betalen voor het standby-verbruik, of 1 miljard euro over de 
levensduur van 10 jaar van een kastje, en niet 6.5 miljard. Een besparing dus 
van meer dan 5 miljard euro! En dan kunnen we ook nog eens een grote nieuwe 
kolen- of gascentrale van 800MW tien jaar lang voor de helft stilzetten, met 
alle vermeden CO2-uitstoot van dien.

Wie gaat mij nieuwe zuinige kastjes en doosjes leveren? En wie gaat de 
rekening voor de onzuinige, "illegale" kastjes die mij in 2011 geleverd zijn (
toen de wetgeving al van kracht was) bij de telecomproviders neerleggen? Wie 
gaat voor nieuwe apparaten deze EU-verordening over standby-verbruik van 
apparatuur voor thuisgebruik handhaven? Misschien aardig voor een advocaat die 
thuis is in deze materie en het even niet zo druk heeft!

Als u hier als lezer meer over weet, dan hoor ik het graag, want ik erger me 
enorm aan deze verborgen rekening die bij ons allen "illegaal" en stiekem 
wordt neergelegd door de telecomsector.
