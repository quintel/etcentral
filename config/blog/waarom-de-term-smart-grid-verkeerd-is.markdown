Niet het elektriciteitsnetwerk zelf, maar de apparaten gekoppeld aan het
netwerk moeten slim zijn.

De meeste mensen, inclusief de professionals, weten niet precies wat een Smart
Grid is. Ook op Wikipedia weten ze het nog niet zeker, want de Engelse,
Nederlandse en Duitse versies geven totaal andere definities. Maar het
onderwerp staat overduidelijk in de belangstelling.

Mij is altijd verteld dat elektronen hun eigen weg zoeken over een elektrische
kabel. Dus die elektronen zijn zelf 'slim' genoeg om te komen op de plek waar
ze nodig zijn. Bij teruglevering vanuit je zonnepanelen thuis loopt de stroom
gewoon de andere kant op. Daar hoeft het netwerk niet slim voor te worden
gemaakt.

Eigenlijk hoeft het netwerk zelf dus helemaal niet zo slim te zijn. Het gaat
erom dat de __apparaten__ gekoppeld aan het uiteinde van het netwerk slim zijn.
De apparaten in je huis moeten anticiperen en reageren op de wensen van haar
bewoners. Je elektrische auto moet op basis van jouw wensen zich op het juiste
moment opladen.

Kortom: de term 'Smart Grid' is ongelukkig gekozen. Een betere term zou 'Slim
Leven' zijn. Het gaat namelijk niet alleen om dat elektriciteitsnetwerk zelf,
maar juist om de apparaten die uw en mijn leven leuker en comfortabeler maken.
De term 'Smart Grid' is voor netbeheerders, de term 'Smart Living' is voor
iedereen.

Zelfs het slim inzetten van apparaten om kosten in het netwerk te vermijden
(netverzwaring) of onbalans van zonnestroom of warmtepompen op te vangen is
niet de goede weg. Dat is voornamelijk een functie van slimme apparaten aan het
uiteinde van het netwerk, en niet van het netwerk zelf.

Ik zal u een voorbeeld geven van mijn eigen huis. Ons huis ziet me tegenwoordig
aankomen als ik de oprit oprijd en zet dan de buitenverlichting aan. Even later
gaat de verlichting in de hal vanzelf aan, zodra ik de deur open doe. Mijn
vrouw zet via haar smartphone alle lichten in de woonkamer en de eetkamer op
een dimstand die ze prettig vind. Nog twee aanrakingen van het scherm en er
staat ook gezellige muziek op.

Ineens zien we dat de lantaarnpalen in de straat niet meer branden; er is een
blackout. Later dit jaar merken we daar hopelijk niets meer van, het battery
backup systeem van het huis zal dan de stroomvoorziening overnemen. Doordat de
elektrische auto tegen die tijd staat gekoppeld aan het huis hebben we ruim 20
kilowattuur backup stroom. Genoeg om de nacht mee door te komen, totdat de
zonnepanelen weer actief worden.&nbsp;

In mijn huis werken de [domotica](http://nl.wikipedia.org/wiki/Domotica), het
klimaatsysteem, de muziekinstallatie, de beveiligingssensoren, het battery
backup systeem en de elektrische auto allemaal samen om het ons naar de zin te
maken. Mijn slimme huis kan zelfs reageren op mijn wensen als het Grid een Dead
Grid is.

Een Smart Grid is niet iets dat je wilt hebben. Een Slim Huis of een Knappe
Auto is dat wel. Slim leven is prettig, een Smart Grid is iets onbegrijpelijks
voor de gewone mens. Misschien moeten we de term om verdere verwarring te
voorkomen dan ook maar niet meer gebruiken.
