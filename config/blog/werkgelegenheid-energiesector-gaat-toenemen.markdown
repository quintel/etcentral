> Groenere samenleving levert tot 2030 een miljoen manjaren extra werk op

In het kader van het tv-programma 'Watt Nu?!' op RTL-Z hebben 24 prominente
Nederlanders*, gebruikmakend van het Energietransitiemodel, hun visie op de
energietoekomst van Nederland in 2030 gegeven. Door het gemiddelde van hun
input te nemen, hebben we het &lsquo;Nieuwe Referentie Scenario 2030' gemaakt.

In mijn vorige
[column](posts/prominente-nederlanders-voor-vergaand-energiebeleid) beschreef
ik de implicaties van dit &lsquo;Nieuwe Referentiescenario 2030' in algemene
zin. In deze column wil ik ingaan op het thema werkgelegenheid.

#### Grote verschillen

Er zijn grote verschillen tussen de hoeveelheid werkgelegenheid die
productiemethoden voor energie opleveren. Een zonnepaneel wordt bijvoorbeeld
meestal in het buitenland geproduceerd en telt in onze cijfers voor Nederland
niet mee qua productie en assemblage. Planning en installatie van
PV-zonnepanelen zijn activiteiten die wel in Nederland worden uitgevoerd.
Onderhoud en ontmanteling van PV-panelen is minimaal. Bij andere apparaten zijn
de arbeidsintensieve elementen weer heel anders. De bouw van een kerncentrale
is heel arbeidsintensief, maar wordt vaak voor een groot deel door buitenlandse
werknemers gedaan. Ook de ontmanteling is arbeidsintensief. Bij een windmolen
is onderhoud bijvoorbeeld weer een belangrijke arbeidsintensief onderdeel.

Door samen te werken met verschillende van onze partners Alliander, Eneco,
KEMA, E-On, GasTerra en Scheepstra Duurzame Energie hebben we een overzicht
gecre&euml;erd van wat het ongeveer aan inspanning vraagt om bepaalde apparaten
in te zetten in Nederland; van HR-ketel tot kolencentrale. Het resultaat is nog
niet volledige gevalideerd, maar de eerste indicatie is duidelijk. Inzetten op
decentrale opwekking, isolatie en elektrisch vervoer loont voor de energie- en
installatiebranche.

#### Zon en isolatie

Bijzonder aan het &lsquo;Nieuwe Referentie Scenario 2030 is dat er allerlei
technieken worden ingezet, die een behoorlijke lokale inspanning vragen. Een
verhoogde inzet van HRe-ketels en warmtepompen vraagt meer werk van de
installateurs dan de plaatsing van een gewone HR-ketel (130 uur voor het
plaatsen van een warmtepomp versus 4.5 uur voor het plaatsen van een
combiketel). Ook het verrijken van huizen met thermische- en PV-zonnepanelen
vraagt een extra inspanning van de installateur (30 uur voor 15 m<sup>2</sup>
panelen). En niet in de laatste plaats is het verbeteren van de isolatie- en
kierdichtheid van woningen een flinke operatie (al snel een uur of 20 voor een
standaard huis).

#### Wind

Verder worden er centraal windmolenparken bijgebouwd. Ook dit is een relatief
grote inspanning in vergelijking met de bouw van een kolen- of gascentrale
(1.400 uur per megawatt voor plaatsing van een windmolenpark op land, 13.000
uur per megawatt voor een windmolenpark op zee tegenover 600 uur per megawatt
voor een gascentrale en 2.900 uur per megawatt voor een kolencentrale).

#### Geen nieuwe centrales

Nieuwe gas-, kolen- en kerncentrales worden er overigens niet meer gebouwd tot
2030, althans dat is de visie van de meeste van de 24 Nederlanders. Op termijn
lijkt het waarschijnlijk dat een aantal kolen- en gascentrales gaat sluiten
omdat bij de toename van zonne- en windstroom er steeds minder uren zijn waarop
deze centrales kunnen draaien.

#### Elektrische auto's

De verwachting is ook dat er veel meer elektrische auto's zullen rijden. Dit
leidt evident tot extra werk voor het aanleggen van een infrastructuur om deze
auto's op te laden. Ook is het voorstelbaar dat er bij de huizen extra
voorzieningen komen om de auto's in de toekomst ook als back-up te laten
fungeren voor het huis of de buurt. Deze laatste twee effecten zijn overigens
niet meegenomen in de berekening.

#### Miljoen manjaar extra werk tot 2030

Wat we niet weten, is hoe deze werkgelegenheid precies gaat doorwerken in de
rest van de economie. Als de plaatselijke installateur een betere boterham kan
verdienen, kan hij meer geld uitgeven aan de plaatselijke bakker. Voorlopig
werken we dan ook zonder een zogeheten &lsquo;multiplier', een rekenmethode die
dit effect meetelt. Maar het lijkt aannemelijk dat 1 directe arbeidsplaats ook
verderop in de economie tot 1 of meer indirecte arbeidsplaatsen zal leiden. Dit
levert in de periode 2012 - 2030 optelt ongeveer een miljoen manjaar extra
werk. Het overzicht hieronder toont overigens de werkgelegenheid per jaar in
2012 en 2030.

#### Werkgelegenheid per jaar in duizend FTE (voltijds arbeidsplaatsen)

![](/assets/posts/werkgelegenheid_energiesector.jpg)

##### Figuur 1: Aantal manjaar werkgelegenheid per jaar uit de berekening van
het energietransitiemodel in de energie- en installatiebranche bij een
multiplier van 2 (1 directe baan levert ook 1 indirecte baan op).

Kortom: het &lsquo;Nieuwe Referentie Scenario' levert een behoorlijke bijdrage
aan de Nederlandse economie in de periode 2012 - 2030. Maar hebben we ook
genoeg vakmensen om dat werk te doen? We zullen meer mensen dan voorheen moeten
interesseren en de gelegenheid moeten geven om een op energie en installatie
gerichte opleiding te volgen. Derhalve zijn de oprichting van de Energy Academy
Europe en allerlei initiatieven, die te maken hebben met energietechniek op
MBO-scholen, van harte toe te juichen.

U kunt alle &lsquo;WattNu?!' scenario's en het &quot;Nieuwe Referentie Scenario
2030&quot; terugvinden op
[http://www.energietransitiemodel.nl/](http://www.energietransitiemodel.nl/).
Dit bij het professionele model onder het kopje &lsquo;Start met een bestaand
scenario'. U vindt de werkgelegenheidsmodule in het professionele model onder
het kopje &quot;kosten&quot;.

*De volgende 24 mensen hebben hiervoor met het Energietransitiemodel een
scenario voor 2030 gemaakt:

#### Energiesector:

* Ewald Breunesse, manager Energietransitie Shell
* Gertjan Lankhorst, CEO GasTerra
* Hans Alders, voorzitter Energie Nederland
* Jeroen de Haas, directeur Eneco
* Peter Molengraaf, CEO Alliander

#### Politiek:

* Jolande Sap, lijsttrekker GroenLinks
* Paulus Jansen, woordvoerder Energie SP
* Ren&eacute; Leegte, woordvoerder Energie VVD

#### Bedrijfsleven:
* Anniek Mauser, Manager Duurzaamheid, Unilever
* Bernard Fortuyn, Hoofd sector Energie, Siemens Nederland
* Harm Post, directeur Groningen Seaports
* Jan Borguis, directeur GreenWheels
* Pieter Verberne, General Manager Energy en Executive Vice President
  Industrial Chemicals, AkzoNobel
* Stef Kranendijk, CEO Desso
* Richard Kooloos, Directeur duurzame ontwikkeling, ABN AMRO
* Romeo Malizia, COO Ballast-Nedam
* Stef van Dongen, directeur Enviu

#### NGO's:

* Marco Witschge, Directeur Stichting Nederland Krijgt Nieuwe Energie
* Marjan Minnesma, directeur Urgenda
* Tjerk Wagenaar, directeur Natuur &amp; Milieu
* Vera Dalm, directeur Milieu Centraal

#### Wetenschap:

* Jo van den Brand, Professor Natuurkunde, Vrije Universiteit Amsterdam
* Pier Vellinga, Directeur Kennis voor Klimaat
* Ronald Rovers, Lector Hogeschool Zuyd

