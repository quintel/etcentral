Er zijn nog veel vragen te beantwoorden en beslissingen te nemen voordat we als
maatschappij weten hoe we goed met grotere volumes groen gas kunnen omgaan. 

We denken dat de verhoging van CO<sub>2</sub> in de atmosfeer de aarde opwarmt
en dat de verbranding van aardgas hieraan bijdraagt. Zowel aardgas als groen
gas bestaat van oorsprong uit plantaardige en dierlijke stoffen. Verschil is
dat aardgas lang geleden is ontstaan. De biomassa waarmee je groen gas kan
maken, is van de afgelopen jaren. We kunnen helaas niet wachten totdat de
natuur nieuw aardgas maakt. Het is echter wel mogelijk om kortcyclisch groen
gas te maken uit planten en dierlijke materialen. Hierbij wordt de aanname
gedaan dat de CO<sub>2</sub>-opname door deze planten en dieren uiteindelijk
gelijk is aan de CO<sub>2</sub>-uitstoot tijdens de verbranding van het groen
gas. Netto is er dan alleen uitstoot door verliezen en gebruik van kunstmest en
energie bij de productie van biomassa. In het ideale geval komt dan veel minder
CO<sub>2</sub> in de atmosfeer dan bij gebruik van aardgas. 

Echter, zo simpel is het niet. Aardgas wordt in gigantische hoeveelheden
gebruikt in onze samenleving. 62 procent van de elektriciteitsproductie komt
van aardgas en we verwarmen onze woningen en kantoren voor 92 procent met
aardgas. In totaal is 47 procent van onze Nederlandse energievoorziening
gebaseerd op aardgas. Dat is ongeveer 52.000.000.000 m<sup>3</sup>
aardgas.&nbsp;Gigantisch dus. Nu zijn er in Nederland beperkt reststromen
beschikbaar. Deze geven maar ruimte voor 1 tot 3 procent van de
aardgasvoorziening. Daarbij is het maar de vraag of de inzet van deze
reststromen voor de productie van groen gas tot de grootste
CO<sub>2</sub>-reductie leidt. Zo kun je droog resthout ook rechtstreeks
verbranden. 

Om bovenop deze 1 tot 3 procent nog verder te gaan met de vergroening van onze
gasvoorziening is veel extra biomassa nodig. Per procent extra groen gas is een
gebied ter grote van vijf procent van het Nederlandse landbouwareaal nodig om
hout, ma&iuml;s of andere energiegewassen te telen. Ook voor ge&iuml;mporteerde
biomassa is land nodig. Dus als je 5 procent groen gas wilt hebben in onze
gasvoorziening, kun je ongeveer 2 procent uit reststromen halen en zul je
daarnaast ongeveer 15 procent van onze cultuurgronden moeten bestemmen voor
energieteelt of een contract voor &quot;huur&quot; van een equivalente
hoeveelheid cultuurgrond in het buitenland moeten afsluiten. 

Momenteel is het nog steeds duurder om groen gas te maken uit reststromen dan
om aardgas uit de grond te halen. Bij energieteelt wordt het prijsverschil
zelfs nog iets groter. Een m<sup>3</sup> aardgas kost 26 cent
(groothandelsprijs zonder belasting) een m<sup>3</sup> groen gas uit
reststromen ongeveer 66 cent. 

Daarnaast is het zo dat wanneer je biomassa vervoert voor de productie van
groen gas, de CO<sub>2</sub>-reductie afneemt. Hetzelfde geldt als er tijdens
de productie methaan lekt, of als de biomassa die ingezet wordt elders leidt
tot ontbossing of voedselschaarste, of als er noodzaak is voor extra productie
van kunstmest. Dit kan netto zelfs leiden tot een verhoogde uitstoot van
broeikasgas. 

Additioneel argument om toch groen gas te willen, is dat met het opraken van
Slochteren en de kleine velden het wellicht interessant is om gedeeltelijk
zelfvoorzienend te zijn met groen gas. Maar hoe ver willen we hier eigenlijk in
gaan, gegeven de overwegingen die hierboven zijn geschetst? 

Het opwerken van biogas tot groen gas dat je kunt invoeden in het aardgasnet
brengt ook extra kosten met zich mee. Daarvoor zijn extra stappen nodig, om te
zorgen dat het groene gas van dezelfde kwaliteit is als die in het gasnet.
Waarom willen we dat? Kunnen we het ruwe biogas niet gewoon beter gelijk lokaal
inzetten voor verwarming en elektriciteitsopwekking? Waarom zouden we het
verslepen via het aardgasnet?&nbsp;Deze en vele andere vragen kunnen worden
gesteld bij groen gas. De komende jaren gaan we leren wat zinvol is, en wat
niet. Theoretisch kunnen we prima vele procenten van onze gasvoorziening
baseren op groen gas. De vraag is alleen hoe effici&euml;nt groen gas kan
bijdragen aan een nieuwe energiewereld. 
