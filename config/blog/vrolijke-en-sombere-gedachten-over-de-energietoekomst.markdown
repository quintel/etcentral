John Kerkhoven: "Zeven dagen vol met verontrustende en optimistische discussie 
over de energietransitie"

Maandag 12 november werd het Energietransitiemodel ingezet bij een discussie met 
topmensen uit de energie-intensieve industrie. Het idee is "gas als 
transitiebrandstof". De realiteit is dat gas steeds minder gebruikt wordt, 
doordat kolen goedkoper zijn en de CO2-prijs laag. Resultaat: de CO2-uitstoot 
in Nederland stijgt (ETS + non-ETS sectoren) en we zaten qua energetische CO2 
al bijna 10 procent boven de uitstoot in 1990 (het jaar ten opzichte waarvan we 
meten). Hoe gaan we ooit CO2-reductie bereiken onder deze condities? Ondanks de 
uitstekende discussie toch somber gestemd.

Dinsdag gesprek met de SER en Nederland Krijgt Nieuwe Energie. Hoera, het 
Energietransitiemodel wordt ingezet om mensen te helpen die betrokken worden 
bij het Nationaal Energie Akkoord voor Duurzame Groei! Ondanks dat het 
energieakkoord er nog lang niet is toch positief gevoel dat we eindelijk met 
alle stakeholders aan de slag gaan in een proces geleid door de SER.

Woensdag bij een presentatie van Urgenda geweest waarin ze een rechtszaak tegen 
de staat aankondigen wegens klimaatfalen. James Hansen, een vooraanstaand 
klimaatwetenschapper, vertelt wat er gebeurt met het klimaat en wat er nog kan 
gebeuren. Conclusie: het klimaat verandert te snel en we liggen op een pad van 
6 °C of meer opwarming deze eeuw. Positief punt is dat Urgenda het 
Energietransitiemodel gaat inzetten in haar doorrekening van wat er in 2030 al 
mogelijk kan zijn. Door het verhaal van Hansen woensdag toch weer somber naar 
huis gegaan.

Donderdag bij de presentatie van World Energy Outlook op het Clingendael 
Instuut. Volgens hoofdeconoom Fatih Birol van het Internationaal Energie 
Agentschap neemt het energiegebruik nog drastisch toe tot 2035 en ook de 
CO2-uitstoot neemt drastisch toe. Volgens het IEA zitten we op een pad ver 
boven de 2 °C opwarming. Desondanks blijven nog meer dan een miljard mensen 
verstoken van elektriciteit tot 2035. De VS wordt binnenkort weer bijna 
zelfvoorzienend op energiegebied door een combinatie van extra olie- en 
gaswinning en maatregelen op het gebied van efficiënt gebruik van energie, 
waardoor de vraag naar aardolie daalt. Europa daarentegen gaat richting de 
80 - 90 procent energieafhankelijkheid in 2035 en de elektriciteitsprijs wordt 
significant hoger dan in de VS en Azië.

Ondanks enorme inspanningen op het gebied van duurzame energie door China en 
India worden daar ook onvoorstelbare hoeveelheden kolen- en gascentrales 
gebouwd de komende jaren. Het beste wat het Internationaal Energie Agentschap 
te bieden heeft als idee, is dat we efficiënter met energie moeten omgaan. Een 
terechte aanbeveling, maar gaan we dat ook doen? De trends laten zien dat 
onherstelbare opwarming van de aarde onvermijdelijk is geworden. Vandaag erg 
somber.

Vrijdag aanwezig bij de startbijeenkomst van de SER. Vrolijk over de rol van 
het Energietransitiemodel en vrolijk over de energie die iedereen wil stoppen 
in een goed energieakkoord. Vandaag toch weer een beetje goede hoop.

Maandag 22 november uitgenodigd door Shell bij een feestje over 40 jaar Shell 
scenarioplanning. Mooi om de beschouwingen te horen over hoe je rekening kunt 
houden met de worst-case en hoe je je kunt voorbereiden op het onbekende. Maar 
als we nu scenario's hebben waarin de aarde extra sterk opwarmt en er druk 
komt te staan op de relatie tussen energiewinning, watergebruik en 
voedselvoorziening, hoe gaan we dat dan oplossen? Je hoeft geen 
scenarioplanner te zijn om te zien aankomen dat energie, water en voedsel een 
issue gaan worden in deze wereld. Toch weer verontrust ondanks alle 
intellectuele en stimulerende denkoefeningen.

Dinsdag 23 november de hele dag aanwezig op een stand op de Energy Delta 
Convention in Groningen. Vanwege het vroege tijdstip de elektrische auto 
genomen naar het congrescentrum. Daar aangekomen de auto aan de laadpaal 
gehangen bij de parkeergarage. Doet dat rotding het weer niet. Gelukkig bleek 
de parkeerbeheerder een bevlogen energieman, die er op stond een haspel met 
een kabel uit te rollen om de auto op te laden en mij gratis een "volle 
batterij" te geven. De man bleek actief lid bij Energie Coöperatie Grunneger 
Power, evenals zijn collega. Erg goed inhoudelijk gesprek gehad over duurzame 
energie en hoe je die inzet in de samenleving. Wie had dat gedacht, dat je 
tegenwoordig beter met de facilitaire dienst van een congrescentrum over 
energie kunt praten dan met menig energieprofessional op een energiecongres. 
Er is dus echt iets aan het veranderen in de samenleving. Vandaag vol 
optimisme thuisgekomen.

Als niet alleen de energieprofessionals maar ook de samenleving in de vorm van 
prosumers (energie producerende burgers) in toenemende mate zijn schouders 
onder de energietransitie zet, dan kunnen we er met zijn allen vast nog wat 
moois van maken.
