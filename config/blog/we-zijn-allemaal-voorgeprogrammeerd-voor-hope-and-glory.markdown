Afgelopen dinsdag had ik het genoegen twee workshops te mogen faciliteren met
het Energietransitiemodel voor studenten van de Universiteit Utrecht.

Voorafgaand aan de workshops werd in twee inleidingen door geleerde heren de
studenten verteld dat de aarde onvermijdelijk opwarmt, het ijs op de polen
smelt, aardolie duur en schaars wordt en dat de mens van dat alles de schuld
heeft.

Ik was bij het begin van de workshop dan ook wel geïnteresseerd in de vraag in
welk 'wereldbeeld' deze studenten zich het meeste thuis voelen, gegeven het
vriendelijk verpakte ‘hel en verdoemenis' wereldbeeld van de inleiders.

* Wereldbeeld 1 is dat van de 'homo economicus': het idee dat bijvoorbeeld
  aardolie door schaarste duur wordt, zonnepanelen door schaal en innovatie
goedkoper en dat dan vanzelf ergens het moment komt dat het voordeliger wordt
om om te schakelen van olie naar zon. De onzichtbare hand van de markt regelt
de energietransitie vanzelf.

* Wereldbeeld 2 is 'vijf voor twaalf': de opwarming van de aarde kan en moet
  worden voorkomen door vergaande reductie van CO2. Dit is een beeld dat geheel
past bij het doel voor 80 procent CO2-reductie per 2050 dat de Europese Unie
propageert. Als wereldconferenties mislukken, Nederland zijn
CO2-reductiedoelstelling niet haalt en de tijd dringt, wordt het hoogstens vier
voor twaalf. Het moet en zal lukken om de mensheid te redden.

* Wereldbeeld 3 is dat van 'vijf óver twaalf': de aarde warmt onvermijdelijk
  op. Dat betekent inzetten op adaptieve maatregelen die rekening houden met de
gevolgen hiervan. Dit varieert van rekening houden met het veranderende weer en
water tot nadenken over energie- en voedselzelfvoorziening. Behalve een nieuw
plan voor onze dijken levert dit ook initiatieven op van groepen mensen die
meer regionaal hun eigen energie en/of voedsel willen produceren.

Even ter illustratie. Je denkt anders na over de elementen in de
energietransitie afhankelijk van je wereldbeeld. Een kolencentrale is voor de
homo economicus fantastisch. Het is namelijk een apparaat waarmee je op dit
moment heel rendabel en goedkoop stroom kunt maken. Voor een
vijf-voor-twaalf-persoon is het juist de grootste gruwel tegen de mensheid. Er
is namelijk bijna geen enkel ander apparaat dat zoveel CO2 uitstoot als de
kolencentrale. En tenslotte voor iemand in het vijf-over-twaalf-wereldbeeld is
het eigenlijk niet zo'n slimme investering als je hem bouwt op zeeniveau,
bijvoorbeeld op de Tweede Maasvlakte of de Eemshaven, want die zullen
waarschijnlijk als eerste onderlopen bij de zeespiegelstijging die voortkomt
uit een veranderend klimaat.

Terug naar die workshop met studenten van de Universiteit Utrecht. Tot mijn
verassing had 20 procent van de studenten hun hoop gevestigd op de markt (beeld
1) en 80 procent van de studenten op vijf voor twaalf (beeld 2). De informatie
die ze hadden gekregen van de inleiders was toch echt 'vijf over twaalf' (beeld
3). De inleidende boodschap werd door de studenten dus voor 100 procent
genegeerd.

Het lijkt erop dat we het gewoon niet kunnen zien of aanvaarden als iemand een
boodschap geeft die ons niet bevalt. Zelfs niet als dat onderbouwd wordt met
wetenschappelijk bewijs. We zijn voorgeprogrammeerd voor 'Hope and glory'. De
homo economicus hoopt op voorspoed en de vijf-voor-twaalf-mensen hopen op het
redden van de mensheid. Wel zo prettig voor je nachtrust toch?

Opvallend veel mensen die dit vraagstuk al wat langer vanuit hun professie
bestuderen, zitten overigens in wereldbeeld 3. Bij een bijeenkomst met 15
energiemanagers van grote multinationals zoals Shell, DSM, Tata, Akzo etc. zat
zelfs 90 procent in het vijf-over-twaalf-wereldbeeld. Zij zien iets gebeuren
met het klimaat en de energievoorziening in deze wereld en beginnen hun
bedrijven erop aan te passen.

Stel je zit in het tweede of derde wereldbeeld. Moet je dan andere mensen en
met name die in wereldbeeld 1 geloven, niet tegen zichzelf in bescherming
nemen? Advocaat Gerard Cox vindt van wel. Hij heeft een zeer leesbaar boek
vanuit het vijf-voor-twaalf-wereldbeeld geschreven met de titel 'Revolutie met
Recht'. Dit boek gaat over hoe de Nederlandse staat verplicht kan en moet
worden om de burger tegen zichzelf te beschermen. De staat is er namelijk niet
voor 'Hope and glory', maar moet zorgen voor 'Safety and security', ook in de
toekomst. Het boek is een aanrader, maar als je de boodschap serieus neemt niet
goed voor de nachtrust.
