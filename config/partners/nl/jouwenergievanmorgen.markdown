## Jouw Energie van Morgen

[Website Jouw Energie van Morgen](http://www.jouwenergievanmorgen.nl/)

### Over jouw toekomst... en die van jouw energie
Wat is jouw energie in 2030? Hoe verwarm jij je huis in 2040? Rijden er nog auto’s in 2050? Het antwoord op deze vragen is helemaal niet vanzelfsprekend! De toekomstige energievoorziening is een belangrijke uitdaging voor jongeren van nu!

De Faculteit Wiskunde en Natuurwetenschappen van de Rijksuniversiteit Groningen en GasTerra dagen hen uit om mee te werken aan bruikbare oplossingen voor de energie van morgen. Dit gebeurt in en rond de Jouw Energie van Morgen truck. Een rondreizend laboratorium. Een inspirerende collegeruimte. Waarmee we langs de VWO-scholen in Nederland trekken om met scholieren de toekomst te verkennen. We kijken naar de problemen die daarvoor moeten worden opgelost. En naar mogelijkheden die jongeren van nu hebben om mee te werken aan die oplossingen, bijvoorbeeld door straks te kiezen voor een boeiende studie bij de Faculteit.

### Wetenschap en energie
De Jouw Energie van Morgen truck biedt een les- en collegeprogramma waarin vrijwel altijd aandacht bestaat voor energie. Met thema’s die nauw aansluiten bij vakken als natuurkunde, scheikunde, biologie, wiskunde, sterrenkunde, informatica en kunstmatige intelligentie, worden leerlingen uitgedaagd om mee te denken over en te werken aan oplossingen. Voorbeelden? Maak zelf een zonnecel en doe mee aan de competitie om de hoogste opbrengst. Bouw een efficiënte windmolen. Reken mee over scenario’s voor jouw energie van morgen. En nog veel meer.

Meer weten? Alles over de truck en wat daarin gebeurt vindt u op [http://www.jouwenergievanmorgen.nl/](http://www.jouwenergievanmorgen.nl/)